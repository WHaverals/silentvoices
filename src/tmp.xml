<l>Trayaen sprac: "Wi moeten weten</l>
<l n="100">Waer af dattu di wils vermeten,</l>
<l>Ofte met pinen entstu dijn leven."</l>
<l>Focas sprac: "Dat sal mi geven</l>
<l>Deewelijc lijf in hemelrike,</l>
<l>Maer di wert pine eewelike."</l>
<l n="105">Doe wert getormenteert Focas,</l>
<l>Dat hem dlijf al open was.</l>
<l>Dan diedde niet, maer hi lovede Gode,</l>
<l>Die hem dede seggen sinen bode:</l>
<l>"Focas, dine stede es bereet</l>
<l n="110">In hemelrike, ende groet leet</l>
<l>Sal Trajaen cortelike ontfaen."</l>
<l>Uut dien tormente wert hi gedaen</l>
<l>In den karkere, in dier maniere,</l>
<l>Dat hem wachten ridders viere</l>
<l n="115">Met enen centurioene.</l>
<l>Snachts na sinen orisoene</l>
<l>Quam daer groet licht; de doren onttaden;</l>
<l>Die ridders sagent ende baden</l>
<l>Focasse om hare salechede.</l>
<l n="120">Anderen lieden wert het cont mede,</l>
<l>Die om doepen hebben gebeden,</l>
<l>Ende hi doepese ter steden;</l>
<l>Ende om hen te sterckene ter doeget,</l>
<l>Heeft hem daer onse Here vertoeget.</l>
<l n="125">Smergens dede Trajaen ontbieden</l>
<l>Focasse ter marct vore al de lieden,</l>
<l>Dien hi onvervaert daer vant.</l>
<l>In enen calcoven dede hine thant</l>
<l>Werpen, die III dage was geheet,</l>
<l n="130">Daer hem af en quam geen leet</l>
<l>No an live, no an cleeden.</l>
<l>In steenen stoven dede menne leeden,</l>
<l>Die onder ende boven waren</l>
<l>Drie dage geheet sonder sparen.</l>
<l n="135">Doe hiere in quam, viel hi ter beden</l>
<l>Ende bad God met nerenstecheden,</l>
<l>Dat hine tot hem halen woude,</l>
<l>Ende gaf doe die siele op also houde.</l>
<l>Men vant die stoven cout altsamen</l>
<l n="140"><pb n="104"/> Ende sente Focasse van lichamen</l>
<l>Ongescaedt in alre wisen,</l>
<l>Ende roke die men niet en mach volprisen.</l>
<l>Doe die keyser sach dit wonder,</l>
<l>Te sinen ridders sprac hi besonder:</l>
<l n="145">"En es geen god, dat mach men kinnen,</l>
<l>Dan die de sine dus doet verwinnen!"</l>
<l>Saen daer na quam vore Trayane</l>


<l>Focas, ende sprac hem dus ane:</l>
<l>"Trayaen, ganc ter pinen saen.</l>
<l n="150">Onlange, wet wel sonder waen,</l>
<l>Selstu leven; dan comtti an</l>
<l>Die doot, soe wert gewroken dan</l>
<l>Dat bloet der heilegen op di,</l>
<l>Dat bi di gestort al si."</l>
<l n="155">Dese heilege Focas</l>
<l>Leet van allen pinen den pas</l>
<l>In Merte op die derde noene.</l>
<l>In Ponten ert menne in hoegen doene.</l>
</div>
<div type="subchapter"><head type="subchapter"><i>Van enen Pliniusse ende ander dinc</i>. XXXIII.</head>
<l>                Een prince, Plinius genant,</l>
<l>Wert van den keyser Trayane gesant</l>
<l>Ware te nemene ten rike</l>
<l>Omtrent Ponten, daer jammerlike</l>
<l n="5">Die jacht was op die kerstine;</l>
<l>Daer die Plinius dede pine,</l>
<l>Ende heeft den keyser gescreven:</l>
<l>"Waerbi nemt men dengenen dleven,</l>
<l>Daer men ane en vindt geen quaet?</l>
<l n="10">Goede costumen ende goede daet</l>
<l>Es hare leven altemale;</l>
<l>Enen God dienen si wale,</l>
<l>Daer si niemene onrecht en doen ane."</l>
<l>Hier bi so wert van Trayane</l>
<l n="15">Gheboden, dat men die kerstine</l>
<l>Niet en sochte omme te doene pine;</l>
<l>Maer wie van selven hem toeget,</l>
<l>Hi wille dat hi pine doeget.</l>
<l>Hier bi cesseerde een deel die jacht;</l>
<l n="20">Maer die quade hadden selke macht,</l>
<l>Dat sise den rechters brachten te voren,</l>
<l>Ende staken hen dan in doren,</l>
<l>Dat sijt selve hebben gedaen.</l>
<l>Een goet man, hiet Terculliaen,</l>
<l n="25">Die seit, dat dies keysers gebot</l>
<l>Onrecht was ende sot.</l>
<l>Oft qualike leeft dat kerstijn diet,</l>
<l>Twi en salmense sueken niet</l>
<l>Omme af te doene die onsede?</l>
<l n="30">Ende oft es doechtachtechede</l>
<l>Ende bi hen dat come vore oegen,</l>
<l>Twi saelt daeromme pine gedoegen?</l>
</div>
<div type="subchapter"><head type="subchapter"><i>Van eenre ertbevingen tAnthiochen</i>. XXXIIII.</head>
<l>                Nu doe XVII jaer</l>
<l>Trayaen hadde geregneert vorwaer,</l>
<l>Wert tAnthiochen in die stat</l>
<l>Eertbevinge so groet, dat</l>